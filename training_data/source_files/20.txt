۳۵
نشریه شهر و معماری بومی شماره ۳ پاییز و زمستان ۱۳۹۱
بررسی عناصر شکل دهنده و دلایل وجودی آنها در خانه های بافت
تاریخی بوشهر
اعظم هدایت، سیده مرضیه طبائیان
۱- دانش آموخته کارشناس ارشد معماری دانشگاه آزاد اسلامی واحد خوراسگان، اصفهان، ایران
۲- مدرس دانشگاه آزاد اسلامی واحد خوراسگان و عضو هیات علمی دانشگاه آزاد اسلامی واحد هرند
تاریخ دریافت مقاله: ۱۳۹۱/۰۵/۰۷ تاریخ پذیرش نهایی : (۱۳۹۲/۰۲/۳۱)
چکیده
فضاهای زیستی در هر منطقه تحت تأثیر خاستگاه های فرهنگی محیطی، اجتماعی، تاریخی و
سیاسی آن منطقه شکل گرفته است. بی تردید اولین خاطرات و تجارب انسان در خانه بوجود می آید که
نقش موثری در جهان بینی هر انسان و در نتیجه جهان بینی جامعه دارد. عدم توجه به انسان، نحوه کار
شیوه زندگی، خواسته ها و تجارب او در طراحی مسکن امروز و روی آوردن به معماری وارداتی، بحران
مسکن، پایین آمدن کیفیت زندگی مسکونی از بین رفتن حیات سر زندگی، تحرک، حس تعلق و
هویت را به همراه داشته است. این مقاله به بررسی عناصر شکل دهنده مسکن سنتی بوشهر و عوامل
وجودی آنها می پردازد. مسکن سنتی بوشهر مانند سایر مناطق ایران همساز با شرایط محیطی، فرهنگی
اجتماعی و اقتصادی شکل گرفته است. هدف پژوهش حاضر شناخت ویژگیها و اصول شکل گیری و
گونه های فضایی در خانه سنتی بوشهر و استخراج عناصر کارآمد آن میباشد تا علاوه بر دریافت صحیح
مفاهیم و اصول سازمان یافته مسکن سنتی در محدوده مورد مطالعه بتواند بخشی از ویژگی های این عناصر
و دلایل وجودی آنها را ثبت کند. روش انجام تحقیق در این پژوهش ترکیبی از روش توصیفی- تحلیلی
و روش تفسیری تاریخی است که با مطالعه منابع اسنادی حضور در بافت تاریخی بوشهر، صحبت با
ساکنان بافت و مصاحبه با اساتید معماری صورت گرفته است. نتایج حاصل از این پژوهش، مشخصات
کالبدی، فعالیتی و معنایی گونه های فضایی مختلف خانه های سنتی بوشهر در قالب جداول، تصاویر و
نقشه ها نشان می دهد تا در نهایت بر مبنای نتایج بدست آمده بتوان زمینه را برای ارائه راهکارهای طراحی
مسکن امروز متناسب با نیازهای جدید و بر اساس ارزشهای انسانی فراهم کرد.
کلید واژه ها مسکن بافت تاریخی بوشهر معماری بومی گونه های فضایی
این مقاله بر گرفته از پایان نامه جهت اخذ درجه کارشناسی ارشد با موضوع طراحی مجتمع مسکونی با رویکرد بوم گرایی در
بافت تاریخی بوشهر میباشد.
Email:Hdayat.ah63@yahoo.com